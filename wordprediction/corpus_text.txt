Kung Carl XVI Gustaf öppnade riksmötet med ett tal om nolltolerans mot våld. Han talade också om att riksdagsledamöterna kan skapa förutsättningar för fred och frihet.

Strax efter klockan 14 anlände kungafamiljen till Riksplan med häst och vagn. Nyvalde talmannen Urban Ahlin hälsade kungafamiljen välkommen.

Talmannen, de kungliga gästerna, statsministern med flera går tillsammans upp genom stora trapphallen och fortsätter till plenisalen.
Riksdagens plenisal har under den senaste halvtimmen fyllts med riksdagsledamöter.

Brassensemblen under ledning av Per Sjöberg spelar intågsmusik.

Efter att de kungliga gästerna, statsministern med flera anlänt till plenisalen framförde Peter Jöback ”Annars vore jag inte jag”.

Klockan 14.14 begärde talman Urban Ahlin att kungen skulle förklara riksmötet öppnat.

Kungen inledde sitt tal med att säga att vi fått uppleva en fantastisk sommar, men påminner om skyfall och skogsbrand som rasat i landet.

– Det var en katastrof som förstörde hus och hem.

Den vackra sommaren har stått i stark kontrast till de senaste månadernas krig och våld i vår omvärld, som spridits som löpeldar, framhåller kungen.

– Krig, etniska konflikter och humanitära kriser som tycks svåra att begränsa och kontrollera.

– Det är med sorg och smärta vi ser och följer det mänskliga lidandet. Vi förfasar över dödandet och lider med barn och alla andra som flyr från sina liv.

– Vi vill tro och hoppas, som Tegner skrev i dikten "Det eviga": ”vad våldet må skapa är vanskligt och kort”.

Kungen påminner sedan om att Sverige är unikt bland världens länder med 200 år av fred.

– Det ska vi fortsätta att värna om. Det innebär ett särskilt ansvar för fredsbevarande insatser, säger kungen.

Sverige står dock inte utan utmaningar, framhåller kungen. För ett samhälle utan våld och övergrepp måste etik och moral stå högt på dagordningen, enligt kungen.

– Ett samhälle med nolltolerans för våld och övergrepp och präglat av respekt och ömsesidigt ansvarstagande, säger han.

– Alla ska få leva i fred och frihet är något vi ihärdigt ska sträva mot. Att vi ska leva i fred och frihet innebär inte att vi står utan utmaningar i Sverige.

– Ni ledamöter av Sveriges riksdag kan skapa förusättningar för ett samhälle där dessas saker diskuteras. Ett samhälle där alla medborgare vet vad det innebär

– Efter valet befinner vi oss i ett nytt politiskt landskap. Ett landskap som kan sakna välkända landmärken, men vi vet att vi befinner oss i ett stabilt land, med en demokratisk samhällsordning som vilar tryggt på sina lagar, säger kungen och önskar ledamöterna kraft och visdom för att följa samhället i en stabil utveckling.

Därefter förklarade kungen riksmötet öppnat.